Pravidla výběrového řízení
==========================

1. Výběrové řízení začne **veřejným oznámením** výběrového řízení na [internetovém fóru](https://forum.pirati.cz/verejna-vyberova-rizeni-f572/) a bude zasláno e-mailem vytipovaným uchazečům, o kterých víme, že mají o funkci zájem (např. dosavadní pracovník), nejméně však 3 dodavatele připadající v úvahu. Můžeme je kontaktovat i telefonicky. To samé doporučujeme i všem členům a příznivcům.
2. **Zadavatelem** je Česká pirátská strana – mediální odbor. Ve výběrovém řízení ho zastupuje člen pověřený vedoucím odboru, který ho vyhlašuje, přijímá nabídky, zajišťuje průběh řízení po administrativní stránce a komunikuje s uchazeči. Úkoly nadřízeného orgánu v tomto řízení plní republikové předsednictvo.
3. Od okamžiku projednávání záměru až do vyhlášení výběrového řízení nám může kdokoliv zaslat své **připomínky**, pokud má za to, že podmínky výběrového řízení jsou nastaveny diskriminačně nebo v rozporu s vnitřními předpisy. Zadavatel si vyhrazuje provést nápravu takových ustanovení podle svého uvážení. V případě, že jim nevyhoví, rozhodne o nich nadřízený orgán.
4. Nabídky zaslané opožděně či jinak v rozporu s těmito pravidly, inzerátem, schválenými usneseními nebo jinými zveřejněnými směrodatnými dokumenty (společně jen „zadání“) budou vyřazeny. Zástupce zadavatele nebo hodnotící komise mohou vyzvat uchazeče k opravě či doplnění nabídky a osobnímu pohovoru či ověření předpokladů, pokud je to potřebné, ale nejsou k tomu povinni. Hodnotí se podle dodaných materiálů (životopis, motivační dopis, reference apod.) a informací, které má hodnotící komise k dispozici nebo které si zjistí.
5. Není-li stanoveno jinak, celé nabídky, životopisy a jiné materiály dodané uchazečem **nebudeme zveřejňovat** bez souhlasu uchazeče, není-li stanoveno jinak. Vyhrazujeme si právo zveřejnit základní parametry nabídek a dále poskytnout celý obsah nabídky jednotlivým členům a osobám, které o to požádají z důvodu veřejné kontroly. Vyhrazujeme si právo zveřejnit úplnou nabídku vybraného uchazeče.
6. Rozhodujícím hodnotícím kritériem budou v **prvním kole** požadavky uvedené v inzerátu. V prvním kole uspěje kandidát, který splní všechny tyto požadavky. Jde-li o hodnocení požadavků, které jsou těžko prokazatelné (slušnost, spolehlivost apod.), může se hodnotící komise omezit na ověření z veřejných zdrojů, že tyto požadavky zjevně neporušuje. Pokud bude více kandidátů úspěšných v prvním kole, bude uspořádáno druhé kolo výběrového řízení. Druhé kolo se konat nemusí, pokud bude v prvním kole úspěšný pouze jeden kandidát a hodnotící komise jeho nabídku označí za přijatelnou.
7. V případném **druhém kole** výběrového řízení budou hodnocena následující kritéria s následujícími maximálními počty bodů:   

   Kritérium | počet bodů
   --------- | ---------:
   znalost programu | 5
   zkušenosti s projektovým řízením | 30
   reference | 20
   osobní dojem | 20
   zkušenost s prací v organizaci s vysokým podílem dobrovolníků | 15
   časová a prostorová flexibilita  | 10

   Maximální počet bodů má obdržet kandidát, který zcela znamenitě splňuje předpoklady z dané oblasti. 
8. Výsledkem výběrového řízení je seřazený seznam nabídek s uvedením, jaké je pořadí nabídek, které jsou přijatelné nabídky, a čí nabídka je vyřazena. O hodnocení a výsledku výběrového řízení rozhoduje hodnotící komise jmenovaná zadavatelem do termínu pro zaslání nabídek.
9. Zadavatel **uzavře smlouvu** s vítězem výběrového řízení. Rozhodne-li se tak zadavatel, může vedle vítěze přijmout postupně v pořadí i druhou či další nabídku, která nebyla vyřazena, ale vždy tak, aby míra plnění odpovídala pořadí ve výběrovém řízení. Odpadne-li vítěz, může zadavatel uzavřít smlouvu na základě další přijatelné nabídky v pořadí dle výsledků. Nejpozději tak může učinit do 1 roku od vyhlášení výsledků výběrového řízení.
10. Vyplácení odměny volebnímu manžerovi není závislá na výkazem času [(§ 8 (1) PPÚ)](https://www.pirati.cz/rules/ppu#plneni_ukolu), ale vyplacení odměny je podmíněno odevzdáním výkazu práce v projektovém systému zadavatele.
11. Výsledek výběrového řízení bude **vyhlášen** na internetovém fóru v tématu, kde bylo výběrové řízení oznámeno (viz výše) a dále všem uchazečům e-mailem sdělíme výsledek. Proti vyhlášení výsledku výběrového řízení lze podat stížnost kontrolní komisi strany ve lhůtě do 10 dnů od vyhlášení výsledku výběrového řízení.
12. S asistentem volebního managera, kterého vybere manažer, bude uzavřen zadávací list za standartních podmínek [(Pravidla pro placené úkoly)](https://www.pirati.cz/rules/ppu#plneni_ukolu) s následujícími parametry: 
 * Kontaktní osobou je manažer
 * Smluvním typem bude příkazní smlouva, případně smlouva na dobu určitou
 * Trvání 8 měsíců, nejdéle do 30.11.
 * Časová náročnost 40 h týdně
 * Odměna 16 000 Kč za vykázané hodiny a až 8 000 Kč úkolově za kvalitu odvedené práce
 Vybraný asistent musí být hodnotící komístí označen za přijatelného podle obdobných [požadavků](https://github.com/pirati-byro/spisy-rp-2016/tree/master/4530-vyberko-volebni-manager/zadani#požadujeme), jako manažer.
13. Výběrové řízení bereme vážně a rozhodně ho nechceme rušit nebo měnit jeho podmínky za běhu. Pokud to však bude třeba k nápravě dílčích nedostatků zadání, vyhrazujeme si právo jeho pravidla změnit, a pokud by odpadl náš zájem nebo najdeme v postupu vážné neodstranitelné vady, vyhrazujeme si právo ho zrušit. Takový úkon zveřejníme a neprodleně ho oznámíme všem uchazečům, kteří nám již zaslali nabídku.
